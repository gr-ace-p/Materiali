# V-Typo. Animate Meanings. Inserti testuali cinematografici intelligenti. Da Saul Bass ai caratteri variabili. Ambiti di applicazione e progetti.
## Abstract
Sin da dopo pochi anni dalla sua nascita, il cinema si differenzia dai media preesistenti per la sua capacità di far convivere diversi linguaggi (immagini, testi e suono poi), all’interno di un unico prodotto. Ognuno di questi linguaggi, si sviluppa in forma autonoma, modificando le proprie caratteristiche relativamente ai progressi in ambito tecnologico ed informatico, dando vita indirettamente a nuove sperimentazioni nel mondo cinematografico.
Nella ricerca mi soffermerò in particolare sull’uso che si fa degli inserti testuali, quindi della tipografia, nel cinema, e dell’evoluzione che il significato dell’alterazione e dell’applicazione di questi ha subito, con un focus su due momenti fondamentali, il primo rappresentato da Saul Bass che introduce l’uso dell’animazione nella titolazione cinematografica, il secondo dall’avvento del digitale che modifica radicalmente le modalità di produzione e animazione tanto di forme quanto di caratteri tipografici, relegando tutti questi processi all’uso del computer.
Oggi un ulteriore cambiamento, le cui radici formali affondano in riflessioni avvenute nel passato, si affaccia al mondo della progettazione: si tratta della progettazione parametrica. Questo approccio incide profondamente sulle “discipline che trasformano le idee in forme concrete” (Dal Buono V., 2016), offrendo nuove possibilità anche nel mondo del design tipografico. V. Dal Buono evidenzia come i type designer hanno infatti la possibilità di creare siste- mi che modificano la forma della tipografia relativamente a processi pre-progettati resi possibili dalla programmazione informatica, con esiti reattivi ai comportamenti tanto del fruitore quanto dell’ambiente. Di questo approccio “parametrico”, le cui possibilità e applicazioni sono infinite e riavvicinano la scrittura alla più precisa definizione di “espressione grafica”, fanno parte i recenti Variable Fonts. Questi nascono conseguentemente al lancio di un nuovo formato, Opentype 1.8, che modifica le modalità in cui è possibile salvare il carattere tipografico in forma vettoriale. In questo nuovo formato infatti, l’intera Font Family è racchiusa in un unico file il quale permette all’utente di variare la forma della lettere relativamente a degli assi di variazione definiti dal progettista.
I VF sono dunque a metà strada tra tipografia tradizionale (racchiudono in se una famiglia di font pre-progettata) e tipografia parametrica (permette di agire dinamicamente sul valore di variabili prestabilite dette assi di variazione). Il loro uso, ancora piuttosto sperimentale, è da ritrovarsi principalmente nel web, luogo in cui ha dato vita a rifles- sioni sull’utilizzo dei VF come elemento responsive tanto quanto gli altri elementi grafici di livello “superiore” (layout, margini) o ancora a dimostrazioni di come essi, permettendo la variazione lungo degli assi, siano reattivi agli imput ricevuti dall’utente.
Parlando di movimento lungo degli assi di variazione, viene subito in mente la metafora con il mondo dell’animazione ed in particolare, focalizzandomi sull’ambito di ricerca cinematografico, l’animazione per i titoli di testa, in cui l’agire sulla tipografia, alterandola, rimodellandola a seconda dei contesti, in maniera analogica all’inizio e sintetica poi, è elemento costante e veicolo di significati. Ep- pure la possibilità di utilizzare il formato Opentype 1.8 è negata da software di animazione ed editing come Adobe After Effect e Premiere in cui, agire sulle variabili di livello “inferiore” dei caratteri risulta essere una operazione lunga e minuziosa se fatta manualmente ed imprecisa se affidata a Plug in esterni.
Da una analisi sulle possibilità espressive offerte dalla tipografia variabile, si ragionerà su come questa possa essere utilizzata in modo significativo nel panorama cinematografico attuale, (in cui la possibilità di avere del cinema sempre a “portata di mano” con conseguente fruizione spesso singola e filtrata attraverso i propri personali interessi e gusti, rende la visione cinematografica attuale, un fatto quasi personale), con l’intento di rendere gli inserti testuali che da sempre lo circondano, elementi coerenti tanto con il linguaggio diegetico quanto con il rapporto con il fruitore e con l’ambiente di quest’ultimo.


1. La progettazione parametrica è un processo basato sul pensiero algoritmico che consente l’espressione di parametri e regole che insieme, definiscono, codifi- cano e chiariscono la relazione tra intento e risposta progettuale.
